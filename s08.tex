\chapter{Wypchaj się tym barem mlecznym}

\info{Pocztówka kogoś, kto narzeka na obsługę w pewnej nietypowej restauracji.}

Paraboloxie, wypchaj się tym swoim barem mlecznym, co mi poleciłeś!

Poszedłem to tej wychwalanej przez ciebie knajpy i zamówiłem specjalność zakładu.
Dali mi jakieś osiem niedogotowanych kulek w bardzo małym zestawie.
Pomyślałem, że co mi tam i spróbowałem.
No, przyznam, cztery największe były całkiem niezłe. Podobał mi się bogaty smak takiej pierścieniowatej, sporo dodatków.
Jednak pozostałe --- koszmar!

Pierwsza tak strasznie spalona, że pogryźć się nie dało.
Drugą podali tak gorącą, że sparzyłem się w język.
Czwarta za to strasznie sucha, musiałem maczać w szklance.
Jednak trzecia. Oj... Trzecia była ROBACZYWA!
Zrobiłem tam mały raban, ale łaskawie zwrócili mi pieniądze.
Proponowali darmową mgławicę, oczywiście odmówiłem, pewnie byłaby pełna czarnych dziur.

Jak ostatnio poleciłeś mi lokal, to supernowa wybuchła mi na koszulę, a teraz to! Więcej nie słucham twoich rad.

Xerinorit

PS. Wracam stołować się w Andromedzie.
